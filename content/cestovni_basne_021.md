---
title: "Jako bažina zavírající se mezi námi a\_sluncem"
contentType: prose
---

_Proč tolik prcháme  
školními třídami  
pokoji ubytoven  
proč tolik spíme v smradlavém seně venku  
čekajíce na příští průjezd vlaku  
proč se účastníme  
v tmavých pokojích s pistolí v ruce  
proč tolik úkolů  
a teprv po vzpouře  
se učitel promění v učitele  
který odchází poučen  
a s omluvou  
kdo mu namluvil že nás má učit  
proč tolik skoků oknem  
a tolik spěchu sněhem  
kolik ještě bratrů zachránit  
proč tolik zmatených lidí  
jako bažina zavírající se mezi námi a sluncem  
a proč tak málo lesních houštin  
cizích jako svoboda jako bezpečí  
jako my sami_
