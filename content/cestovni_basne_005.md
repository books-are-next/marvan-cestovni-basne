---
hiddenTitle: true
contentType: poetry
---

<section>

\* \* \*

Zas je tu prostor plný snů

černá skříň  
s křídly která hoří  
zase jsou tu sny plné cest  
plné chráněných míst  
kam vyrážíme zas a znovu  
já a moji přátelé  
zas je tu to napětí  
chvění vzduchu  
aby vše prasklo  
a zemřelo  
bez vysvětlení  
pána noci pána dne pána prostoru  
a celého davu takových a dalších blbů  
kteří se motají uvnitř i vně  
zas je tu prostor plný snů  
kovaný do tvaru štěstí i bolesti na špičce srdce  
slov  
která nic neznamenají  
a proto jsou tak drahocenná  
pro nás v zásvětí kterému říkáme život

</section>


<section>

\* \* \*

Putovat krajinou

nízko nad vrcholky stromů  
o věčných prázdninách v prachu měsíce  
a spatřit boží tvář  
usnout jako ona  
v neporušeném sněhu poslední vesnice

</section>

<section>

\* \* \*

Usmívají se…

v noci se mi zase zdálo  
jak vcházím ze zázračného lesa  
do statku příbuzných  
procházím prázdnou návsí  
cítím pohled zvědavých očí  
měl bych být dítětem  
malým chlapcem  
protože tohle je z něj  
záře dveří statku se spojuje se září srdce  
jsem tu v dospělé síle člověka  
a čekám že ti za dveřmi statku příbuzní andělé bratři  
v tělech lidí  
přijmou můj záblesk jako přijali svůj  
a budu moci zůstat  
je to teď

</section>

<section>

V lesním horku kde se mě snaží zabít konvalinka

Kde se to brodím dechem země  
a proč tak dlouho spím  
kde se to brodím dechem země  
jako černým kapradím  
a proč tak dlouho spím  
když nikam nelze dojít  
a ta rudá čára skrze slunce…

</section>

<section>

\* \* \*

Stará námraza na okně

možná jen prach  
tisíce příběhů v hlavě  
věřit věřit věřit  
na střeše na cestě listy z letošního loňského příštího podzimu  
střídání příběhů po minutách po záblescích  
znají to vědí a vyhráli všichni  
šílenci věří  
že příběhy jsou oni

</section>

<section>

\* \* \*

Nerozsvěcuj

včera jsme se zase pohádali  
pak seděli u večeře a všem třem nám tekly slzy  
jako když teď venku prší  
i když protější střecha je tak zářivá  
nedokážeme  
prsty se dotýkají povrchů že už je jejich paměť plná  
dodržet záměr slib Kristiánovi  
že už nebudeme  
včera jsem se zase pohádali  
vítr foukal celý večer cítil jsem jasně jeho nárazy  
ale nic se nepohnulo  
a dnes padají stromy jako v němém filmu  
ostrý vzduch odděluje oblaka a louže  
hlavou ponořeni v modré zemi  
chodíme sem a tam  
kroužíme  
bláto stoupá k nebi  
jako mrznoucí křišťál

</section>

<section>

\* \* \*

Šel jsem domů

dlouhá cesta  
ztrácela se mezi řadícími se anděly  
dlouhá cesta  
kde nad mrtvými tygry  
spali živí  
kudy padalo  
a padalo moře  
šel jsem domů  
a ptal se proč tam nikdy nedojdu  
když je to všude

</section>

<section>

\* \* \*

Zase jsme směli vyrazit

následujícího dne  
na nedaleký Orlík  
vzít s sebou stany  
udice  
slíbit že tudy řeka poplyne  
krajinou slunečního dopoledne kdy všichni vědí  
že jsou v bezpečí  
živí či mrtví  
jak z které strany se na sebe dívá svět  
tak sakra  
následujícího dne  
po jakých Vánocích  
které nás vězní v tomhle špatně osvětleném bytě  
odkud možná  
možná jednou vyletí hvězdy  
kam chodí ryby  
pokaždé když spím  
zase jsme směli vyrazit…  
jsou to moje sny  
proč nikdy nemůžu jít sám?

</section>

<section>

\* \* \*

Světlo těch kteří se nikdy nevrátí

prosakuje pode dveřmi  
tak často  
že někde (říkám si) musela být chyba  
ale kde (odpovídám si)  
když všichni všechno udělali dobře  
nebo jen já?

</section>

<section>

\* \* \*

Promluv

zas konec dalšího roku  
začínám zakopávat o svoje nohy  
moje máma se dnes ráno ptala mého táty  
jestli ještě žijí její rodiče  
sníh sníh sníh  
jako když okna letí vzhůru  
krásná diamantová okna  
naše životy tiše padají dolů  
lhostejně zhasínají a rozsvěcují se  
mámini rodiče zemřeli  
nad jejich těly se tiše v zemi vznášejí kořeny rostlin  
už desítky let  
blíží se nějaká setkání?  
začínám zakopávat o svoje nohy  
a vím že ve snech se mi to neděje  
pokud nechci  
a tohle svítí  
víc a víc  
každé ráno  
když si věším na krk vltavín

</section>

<section>

\* \* \*

Jdu kolem stolu

ze dveří na chodbu  
chodbou vedou schody  
jdu kolem stolu  
podívám se  
z okna chvíli padám  
na chodníku leží listí  
táhnu pohled zpátky  
ještě včera neleželo  
jdu kolem stolu  
ze dveří na chodbu  
chodbou vedou schody  
dolů  
posílám pohled  
a táhnu ho zpátky  
zítra bude ležet sníh  
jdu kolem stolu  
dole leží zítra  
táhnu pohled zpátky  
jsem včera  
jdu kolem stolu  
ze dveří na chodbu  
po schodech dolů bude dnes

</section>

<section>

\* \* \*

Je to jako vlny příliš nahlas puštěného rádia

ty nárazy  
až do míchy a žaludku  
rány a polibky  
vaří se květák venku mlha zvuky kuchyně každý pozná  
hlas poznám jen já  
ostatní slyší jen tamtu ženu  
vlašský ořech je naprosto zoufalá věc  
že jsme se našli je zázrak  
ale co jsi celou tu dobu dělala  
kdes byla nebo byl  
zdá se že naše shledání je zbytečné  
venku není zima  
to je dobře  
ale lovit zvířata a válčit s nepřátelským kmenem kamennou sekerou nepůjdu  
i když to neseš jako křivdu  
nechápu cos kde dělala od té doby  
co jsme si jako mágové usekli hlavu na astrálním těle a platili za to

</section>

<section>

\* \* \*

Tímhle lesem vždycky pospícháme

to přece víš  
na cestu svítí sníh  
jen sníh  
je rozsvíceným oknem dnešní noci  
v mechu nám potichu hoří nohy  
tímhle lesem pospícháme  
krajinou kterou jsme nikdy neviděli  
a kde nás všichni znají  
vařící voda v řece  
mokrá obloha  
vesmír který je na naší straně  
tímhle lesem  
okolo svých věčných životů  
které jsou tu doma  
tisíckrát víc než my  
už se nikdy nedostihneme  
to přece víš

</section>

<section>

\* \* \*

Je soumrak

procházíme živými okny nějakého města  
zabloudili jsme autobus  
jel jinam  
a teď nás zdraví živí s mrtvými  
společně  
v těch rozsvícených oknech  
se srdcem dokořán  
na podlaze si hrají děti  
mámy cosi vaří pro hosty  
jsme pozváni i propuštěni  
tak jdeme zářícím soumrakem  
k hranicím  
za nimiž už nemůže být nic  
a přes to nás to láká

</section>

<section>

\* \* \*

A koho to máš na sobě přivázaného

vypadá jako díra do pekla  
ale peklo žádné díry nemá  
prostě není  
sedět u stolu a jíst květákové placičky  
vedle černé díry v předpodzimním dešti  
proto spolu nemůžeme mluvit?  
kvůli dvojčeti předčasně staženému z vesmíru  
které sedí u oběda vedle mě  
jako převrácený magnet  
kterémus dala svou useknutou hlavu?

</section>

<section>

\* \* \*

Je to ta chvíle

kdy stojíme na římse  
a dolů padá sníh  
drobounké vločky  
mizí v hloubce  
jako by zhasínaly  
držíme se za ruce  
všichni tři  
každý z nás chvíli táta  
chvíli máma chvíli syn  
vločky sněhu blikají  
jak hluboká může být tma  
spícího domu za našimi zády  
aby nás pustili musíme pozdravit

</section>

<section>

Jako bažina zavírající se mezi námi a sluncem

Proč tolik prcháme  
školními třídami  
pokoji ubytoven  
proč tolik spíme v smradlavém seně venku  
čekajíce na příští průjezd vlaku  
proč se účastníme  
v tmavých pokojích s pistolí v ruce  
proč tolik úkolů  
a teprv po vzpouře  
se učitel promění v učitele  
který odchází poučen  
a s omluvou  
kdo mu namluvil že nás má učit  
proč tolik skoků oknem  
a tolik spěchu sněhem  
kolik ještě bratrů zachránit  
proč tolik zmatených lidí  
jako bažina zavírající se mezi námi a sluncem  
a proč tak málo lesních houštin  
cizích jako svoboda jako bezpečí  
jako my sami

</section>

<section>

\* \* \*

Hrozivé

děsivé hlubiny lesů  
tisíc let mrtvá místa lásky  
žijící v tichu jako obrovité stromy  
jako proudem řeky letící  
postavy s křídly  
jako mé prchající tělo  
hraničním plotem  
k okraji lesa je to kousek do svahu  
skrz místa kde jsem v dětství lyžoval  
každý otrok prchá nahý  
znám to tu i poslepu  
a přece se bojím  
aby to mrtvé nebylo  
při doteku opravdu mrtvé  
aby mě poznalo  
v každé postavě  
za těmi tisíci okny

</section>

<section>

\* \* \*

Za tímhle oknem (z naší strany zaprášeným) pořád prší

aby nebylo vidět že se nic neděje  
je to ta chvíle ve smyčce  
kdy slyšíš jak  
vesmír jede své příběhy  
a snaží se s nimi neztotožňovat protože  
je to jedovaté  
za tímhle oknem kde se všechno mění tak nezastavitelně  
že to nevidíš  
je to ta chvíle kdy pláčeš jako bys byl za svůj příběh zodpovědný  
vyplivnout tenhle jed se často podaří  
až po smrti  
ale to  
se nepočítá

</section>

<section>

\* \* \*

Dojděte až na konec

až k místu kde vás má  
každý rád  
usedněte do školní lavice  
jako do koruny stromu  
kde se svítí  
a tam kde začínají prázdniny  
a tam kde nikdy neskončily  
řekněte učiteli všechno  
aby vám poděkoval  
za toto setkání  
v němž může zemřít  
dojděte až na konec  
až k místu kde vás má každý rád  
tam kde se svítí  
tam kde se přízraky radují  
že mohou zemřít

</section>

<section>

\* \* \*

A co mě má zajímat

věčný sen o nočním spěchu probuzeného srdce  
romantické setkání s blízkou neznámou  
které má dokázat že patříme do tohoto světa?  
A co mě má zajímat  
věčný strach že nebudu přijat?  
věčná orientace v proudech a gejzírech myšlenek  
v prostoru který jako boží tvorbou  
tvarují a živí emoce  
A co mě má zajímat  
jízdní řád matrixu?  
který nikdy nikde nevisí  
a přesto spolehlivě likviduje naše životy  
o kterých nevíme co to u všech všudy je

</section>

<section>

\* \* \*

Někde uprostřed

prázdného vesmíru  
v tom modrém místě  
můžeme takhle letět  
miliony let  
napadlo mě směšně  
a nikdo mi neodpověděl  
být ztracen v prázdném vesmíru  
napadlo mě směšně  
a netrefit se do žádné  
z těch bílých teček  
napadlo mě směšně  
v tom modrém místě  
a koho bych chtěl potkat  
napadlo mě směšně  
uprostřed prázdného vesmíru  
můžeme takhle letět miliony let  
jen tenký pocit v srdci  
jen to celé modré  
víc nic

</section>

<section>

Mrtvý

Ten klient  
kterého našla ležet v posteli  
měl klidný výraz člověka  
co měl štěstí  
umřít doma v míru  
byl její první  
za celou dobu  
co se v Anglii stará o staré lidi  
zavolala do nemocnice  
a dceři zesnulého  
přijela sanitka  
a začala recuscitace  
přestože už vychladl  
dokonce měl podepsaný  
papír že recuscitovat  
nechce  
ale nemohli ho najít  
dcera na ně křičela  
ať už ho nechají  
a oni že musí  
dokud se nenajde ten papír  
snad ho našli

</section>

<section>

\* \* \*

Své srdce už jsem odevzdal

můžete je mít  
kdykoli chcete  
ve svém srdci  
v nočním tunelu vždycky osvětleném  
zelenou zářivkou  
v rukou pod nohama  
můžete je odmítnout  
kdykoli zase bude taková možnost  
můžete mě s ním honit  
ukazovat mi je s naléháním  
s výčitkou  
s úlevou  
přijmout/zahodit něčí srdce  
a já budu moci utíkat  
nočním zmoklým tunelem  
běžící polobotky  
na mokrém asfaltu  
protože takhle se jmenuju

</section>

<section>

\* \* \*

Těším se

až znovu poběžím  
tím deštěm a zelené zářivky  
kde padá světlo a voda  
se budou míhat  
nad hlavou  
i uvnitř  
mezi světy  
dopadající kroky  
mohou takhle běžet  
dokud se nerozhodnou  
jen tady v letícím tunelu  
jsou doma  
kde nezůstávají  
kde se nezastaví  
budu se smát  
že svět náhle nevzniká

</section>

<section>

\* \* \*

Je to jako průchod ruky papírovou stěnou

jako záblesky  
se odehrávají ty scénky  
jako kapsy  
jako pasti  
stojíme nebo sedíme  
ve starém kamenném klášteře  
jen stěny a stoly  
mám na sobě své dřívější  
mnišské roucho  
jsme tu všichni bývalí mniši  
mistr se nedostaví  
protože selhal  
nikdo ho nečeká  
je mi zima  
někteří z nás ani nemají roucha  
a některé jsem nikdy neviděl  
schůzka proběhne tak rychle  
že si ani nevšimnu  
co se na ní stalo  
pak probuzení a běžím  
k slzám nad zářivkami  
mám plné zuby tohoto světa

</section>

<section>

\* \* \*

Bylo to na sklonku odpoledne

jedné zdejší vzdálené zimy  
viděl jsem ležící věci na stole  
před sebou  
stále přistávat  
obrázky které jsem snad  
na stůl postavil  
odrážely proud zpět ke mně  
tiché shromáždění věcí  
v mezerách mezi letícími ptáky  
přemýšlel jsem jestli někde  
zůstalo něco nezapomenuto  
a na protější stěně  
zářila noční obloha  
jedna hvězda vedle druhé do poslední  
co všechno musím udělat  
abych mohl odejít  
oknem které se rozsvítilo uprostřed stínů  
na stěně s hvězdami

</section>

<section>

\* \* \*

Snad teď

chtěl bych se už konečně probudit  
mimo tenhle svět  
za okny mírně ztemnělými  
ponořenými v obloze  
v slabém světle ztlumeného hlasu  
v místnosti která pluje nikam  
chtěl bych se posadit na posteli  
a zírat do světla ve svém klíně  
jako do možnosti  
která nikdy nebude přijata  
plout s celým domem v povětří  
jako by se už nikdy nikdo  
neměl narodit  
z oné záře  
která taví celé světy

</section>

<section>

\* \* \*

Proč se všechny ty věci

náhle zdvihají proti mně  
když tak nádherně spí  
jsou tu všechny  
něžně přítomny jediným rozmachem okna  
můžeme jít vstříc  
aniž bychom udělali jediný krok  
tichý telefon  
láska je stvořena ze všeho kolem tebe

</section>

<section>

\* \* \*

Když nesvítí slunce

neobjevují se žádné obrazy  
žádné dveře se ve stěně neotevřou  
žádné stíny se neodváží  
vyjít ze zdi  
sejít po schodech  
žádné trhliny světla  
mezi listy v korunách a kořenech  
se nezazubí  
jen zvuky vědí kudy uniknout  
odkudkoli se dotknout srdce  
a lidé kteří na nás mávají ze dna moře  
se jen usmívají

</section>

<section>

\* \* \*

Skvrny světla na zdi protějšího domu

mě zdraví jako starého známého  
dům se usmívá  
širokými okny  
jak mám snést tolik přátelství  
každá věc v tomhle pokoji  
se ke mně hrne s úsměvem  
jako dvouleté dítě  
jak mám snést tolik radosti  
zde  
a nyní  
smrt se dá jednoduše přežít  
v zrcadle není místo  
pro nic jiného

</section>

<section>

\* \* \*

Jeden z nás spí a druhý

mu to tiše závidí  
z nějakého důvodu  
sedím za psacím stolem  
a nedokážu zahlédnout  
své spící tělo  
vznášející se nad mou hlavou  
sen ve kterém se snažím splnit  
nějaké úkoly  
a pak rychle nastoupit do autobusu  
že se mi to zdá poznávám  
až když polibek dívky vedle  
jedovatě pálí  
pamatuju si jen to pálení  
je vždycky stejné  
jak mám ale nespat  
když tělo je tu stále méně přítomno  
skoro si mě nevšímá  
hradba ze slunce a stromořadí  
končí někde vzadu  
rostliny za oknem jsou tázavé a znepokojené

</section>

<section>

\* \* \*

Tak rychle tiše

než dozní hudba  
vytratit se zevnitř  
tohoto příběhu  
v šeru před rozedněním  
kudy unikají řetězce snů  
podobné ujíždějícímu obzoru  
vytratit se bez jediného sousta  
bez jediného doušku  
… nádechu  
ve vodě tak studené  
že v ní praská led  
a už nikdy  
nikdy  
nebýt sebou ani v jediné  
z těch pohybujících se teček

</section>

<section>

Se mnou tě zpátky nepustí

Je to jako bych se zrovna probudil  
ve chvíli kdy jsem nespal  
co všechno se muselo stát ve vesmíru  
abych seděl v téhle kanceláři  
nebo jinde  
jako na ostrově jako v bublině  
nebo já jsem to moře?  
a všechno okolo poutníkem  
svět který vidím je jen pocestným v mé mysli  
kdo všechno mi tu tvrdí že mě zná  
že jsem jejich ten a ten úplně se předhánějí  
a nebýt bolesti a strachu  
nikdy bych jim nevěřil  
já vím já vím já vím  
tohle jsem chtěl  
ale jak si mám vzpomenout proč  
v boží lži  
ten papírek na podlaze  
který chceš zvednout  
je jen kousek světla  
to by mohlo být ono  
ale se mnou tě zpátky nepustí  
doma je to už bez přízraků

</section>

<section>

\* \* \*

Kam ráno pluje Ústí nad Labem

město na stěnách rokle  
kde se svítí  
kde ze dna se dá lehce dotknout hladiny  
pod rukou do řeky tečou mraky  
a přes náměstí letí zkratkou horský pták

</section>

<section>

\* \* \*

Strach strach neklid

nosím to v sobě  
jako vejce ve kterém roste nějaký pták nebo jídlo  
kdykoli vyjdu na chodbu  
někdo se ke mně přidá nebo telefonuje  
dobře  
nebojím se smrti nebojím se že někoho uslyším  
mluvit o obsazích mysli  
jenom to nechci slyšet  
bojím se že usnu a bude se mi zdát tenhle život pořád dokola  
jen kvůli tomu že jsem unavený líný mrtvý nemocný zlý  
strach a neklid  
nosím to v sobě jako všechno ostatní nejsou nijak zlí  
dějí se  
jen neusnout  
a nenechat se odnést vlnou  
pak zas nenajdu díru v obloze ani dveře

</section>

<section>

\* \* \*

Chvíli je světelná skvrna oknem

hořící ploutví  
kohosi na druhé straně zdi  
vypadá to jako přítomnost  
ale celá situace je lež  
po krk v ní jsi král  
ostatní jsou pod hladinou  
pokoušejí se žít smrt  
a nejde jim to  
nejde jim nic  
vlastně ani tobě  
a to je ještě hodně v tuhle chvíli

</section>

<section>

\* \* \*

_(Zdeňku Volfovi)_

A tak jsem často ve střehu  
před vlastní milovanou ženou  
ne proto že bych byl nevěrný  
ale proto že chci zůstat věrný  
a tak jsem často ve střehu  
před vlastní milovanou ženou  
která toho už tolik pochopila a nahlédla  
naše příležitostná smrt se zdá být neporazitelnou

</section>

<section>

\* \* \*

Ta zelená lavina za oknem je les

uvnitř vypadá jako prázdná chodba  
u dna není žádná odpověď  
a směrem vzhůru  
kudy teče země se vzduchem  
ještě větší bezdůvodnost  
proč tedy tolik křičí pode mnou a pod letícími ptáky  
zelená jako burácivá hudba  
jako domov

</section>

<section>

\* \* \*

Chuchvalce lesa s chuchvalci mraků

leží tam venku jako bratři  
titěrní ptáci nesou vzduch kamsi za ně  
a ukrývají za modrou zářící tmu  
slunce mě pálí do zad  
a vyhání stíny ze všeho čeho se dotkne  
ahoj

</section>

<section>

\* \* \*

Kde jste mí andělé

když tu čekám jak mělo se stát  
už sám  
jen s láskou k sobě  
a jak ta bílá stropní světla na mě zírají  
není jí zázračně moc  
stačí jen tak tak abych se neoběsil  
na hlasech které už nejsou  
na vlasech které mlčí  
jako drobné sošky na psacích stolech mého světa  
v dětství jsem je viděl živé  
kde jste moji andělé kde teď jste  
když mi začíná vypadávat z rukou svět  
kde jste abyste ničili  
ve vzduchu zůstane jen trocha hudby jako zapomenutý nábytek  
kde jste mí hrdinové v řetězci záblesků kterému se říká JÁ  
není tu ani žádná žena  
nenechte mě jít ji hledat

</section>

<section>

\* \* \*

Chtěl ses probudit do tak jasného rána jako když ti bylo pět

chtěl ses probudit a mít zas všechno  
s kývající se borovou větví  
i tráva kvete i vzduch  
když se rozhlédneš  
včela zatuhlá v okně o které se tříští hejno much  
ale další den už má svůj pytel přes hlavu  
a ten pytel to jsi ty  
ještě jednou to jsi ty

</section>

<section>

Je načase

Některé příběhy jako tento život  
jsou tak silné  
že je ze sebe můžeme strhat  
jen s masem do kterého jsme oblečeni  
některé příběhy jako tento život  
jsou tak prolhané že vůbec neexistují  
i když jsou tím jediným co máme  
některé příběhy jako tento život  
nejsou vůbec příběhy  
jen nějakým špatně osvětleným průchodem kamsi

</section>

<section>

\* \* \*

Včera jsem se dozvěděl

že kamarád který mi v dětství zachránil život  
podal mi větev  
a pomohl z vody pod jezem  
(ležel jsem pak chvíli na břehu v bahně v hejnu mušek  
vyděšený ze smrti)  
se přede dvěma lety zastřelil  
napadlo mě  
proč jsem mu to nemohl oplatit  
a pak mě napadlo kolikrát jsem se chtěl zastřelit já

</section>

<section>

\* \* \*

Dnes začínají prázdniny

to je ta chvíle kdy je třeba odejít  
škvírou tenkou jako papír  
na němž se podvedeným dětem rozdává vysvědčení  
odejít ranní nocí prázdnou v místě ztuhlém překvapením  
dnes začínají prázdniny  
zábleskem  
to je ta chvíle vzpomenout si  
a odejít z tohoto světa  
který nemá právo být prožíván žádným mužem ani ženou  
ani tam na kraji lesa kde začíná záře  
ani v mlze nad mrtvou vodou řeky  
kde se ztrácejí tři postavy  
a jednou z nich tou vlevo  
je každý z nás

</section>

<section>

\* \* \*

Konec prázdnin

dneska se zabíjí  
v záři slunce a očekávání  
děti jdou do školy aby zemřely  
s obrovským kornoutem bonbonů a zářivou taškou  
s aurou jak svatozář  
bez zvonění zvonů  
s bezduchým zvonkem ve vůni umakartu a bílé lepicí pasty  
se seřadí  
aby jejich lidství bylo zastrašováno uráženo tupeno  
až tam kde zmizí všechna krajina  
kde zmizí svět  
a zbudou jen civící oči

</section>

<section>

\* \* \*

Uřízl jsem ten keř před oknem

co vypadal jako vlasy  
abys viděla na vrch Vysoký ostrý  
táhl jsem dva pahýly dolů zahradou  
jako ten třetí  
necítil dotek světa jako vždycky  
dotek letního rána ani jako sen  
jen vzpomínka na jakési vyprávění o snu  
uřízl jsem tedy ten keř jak jsi chtěla  
protože tu teď nejsi  
a já si tě chtěl připomenout  
a taky připomněl těma šílenýma očima ze tmy  
tam kde v houští svítí dva čerstvé pařízky

</section>

<section>

\* \* \*

Na stole v kanceláři

mi leží květovaná igelitka  
jsou v ní šaty do rakve  
a peníze na pohřeb  
pro švagrovou (57) která umřela na lodi  
kdesi v Řecku na ostrově Karpatos  
Jana mě poprosila  
ať to donesu přes oběd do pohřební služby  
a vymyslím pohřební řeč  
nebudu vyprávět o tom  
proč zrovna teď švagrové závidím  
jen je možno konstatovat že mi není dobře  
tělo zemřelé převzala pohřební služba v neděli na letišti  
a sdělila že ho nesmíme vidět  
protože už je po termínu  
řeč psát nebudu  
je po termínu a stálo by tam jen ahoj

</section>

<section>

\* \* \*

Vrať se na začátek tou chodbou kterou jsi prošel

dokud ještě žije  
i vchod do mého pokoje už je tak úzký  
že se jím sotva protáhnu ke svému psacímu stolu  
lidé které potkávám  
říkají že ona chodba je příliš temná aby mě potkávali tam  
a já zdravím všechny bytosti z nich vycházející  
s očima ještě temnýma od kalné vody v řece  
vrať se na začátek dokud tvá chodba ještě žije  
po ulicích se sype lidský písek lidský prach  
vrať se  
dokud spojení není navázáno  
a schody k domovu se někde tam nahoře v mrtvém dřevě  
bortí jako hromada krabic  
dokud jsou bohové v zrcadle mrtví  
a děti ještě neumějí mluvit

</section>

<section>

\* \* \*

Už zase umírají mouchy

na parapetech  
v tenhle podzimní den  
už zase podzimní  
kdo vysává život z much  
v klášteře v tropech jsem si nevšiml  
díval jsem se jen  
kdo a kde ho vysává ze mě  
světlo šedne

</section>

<section>

\* \* \*

Tátovi je 80 let mámě 75

mně 53  
je tohle skutečnost?  
když jsem se narodil  
bylo tátovi 27 mámě 22  
mně 0  
je tohle skutečnost?  
když mi byly 3 roky  
nebylo mi o 50 víc  
a teď 50 plus ty 3  
je tohle skutečnost?  
miliony miliardy biliony let  
fontána těla skrz prales  
kolik větví výbuchů  
je slyšet prázdnotou jako ticho  
je tohle skutečnost?  
kód který nenese žádnou zprávu točí nehybným vesmírem

</section>

<section>

\* \* \*

Nechám se

jednorukou dívkou  
protáhnout tunelem smrti  
až tam kde je jedno oko modré a druhé červené  
a ruce nemají význam  
v místě kde rosteme ze země  
jako obilí  
řeknu její bezeslovné jméno pozpátku  
a obilí přestane hořet  
řeknu

</section>

<section>

\* \* \*

Až uvidíte na nebi znamení

tygra slona úlomek zubu nebo cokoli jiného  
budu už v proudu řeky  
nesen skrze příběhy k dalšímu slepému rameni  
až uvidíte na nebi znamení  
je to jen odraz mé nebo vaší pošetilosti  
jen krev z mého nebo vašeho nezničitelného srdce  
trhaného šílenstvím bohů  
kteří nemohou spát před obrazem sebe samých  
až uvidíte na nebi znamení  
tiše sebejistě jděte

</section>

<section>

\* \* \*

Až vás zaplaví smutek strach a na cestě bude stesk

můžete se zastavit na obloze nebo kdekoli právě budete  
a nadechnout se krve všeho přítomného  
až po cestě přijdete na to místo v lese nebo kdekoli  
které je rozlehlé  
pro všechny panenky a panáčky vašeho světa  
můžete si na zemi všimnout věci  
co tu v písku borového zálivu chybí  
je to můj uříznutý zdvižený prostředníček  
nenechal jsem ho tam  
když mě zaplavil smutek strach a na cestě byl stesk  
byl to můj jediný bratr v tu chvíli

</section>

<section>

\* \* \*

V tomhle místě nerad někoho potkávám

natož rodinu se psem  
co nevím jestli se zdravíme  
v tomhle místě chci myslet nahlas  
protože uvnitř hlavy jako v zamčeném pokoji  
mlátí sebou o stěny…  
a v břiše mě tlačí zranění od bývalého učitele  
v tomhle místě nerad někoho potkávám  
protože mě vždycky napadne  
proč si myslím že jdu domů  
a nechci aby mi na to někdo odpovídal  
dřív než tam dojdu  
v tomhle místě nerad někoho potkávám  
natož rodinu se psem  
jsou tak nesamostatní že pes chudák táhne ze všech sil  
a prší  
v tomhle místě nerad někoho potkávám  
protože mě to může probudit  
a pak mě dlouho tlačí křivá matrace  
ale klidně jděte  
serte na to

</section>

<section>

\* \* \*

Ano je to ona

černá luna  
déšť řítící se za oknem  
nemá chuť jablka  
které zrovna jím  
nemá chuť jiskřičky  
ve volné hloubce přítomnosti  
kterou je tak důležité milovat  
ten déšť za oknem je živý  
zatímco ona černá useknutá hlava  
černá díra našeho včerejšího rozhovoru  
se nechá jen opustit se zdviženýma rukama  
až déšť řítící se za oknem  
zas bude mít chuť jablka  
které zrovna jím

</section>

<section>

\* \* \*

Byli jsme se podívat v domě který pro nás teprve stavěli

hladilas jeho schodiště  
tak jak se hladí milovaný člověk  
živě se zvedala a rostla nám před očima  
až po střechu nad naší hlavou v podobě mírného úsměvu  
venku stál bosý soused a sledoval  
jak přicházíme k oknu nad řekou jako k oku obrovského  
mrtvého brouka  
který místo chrání i teď  
smál jsem se tvé něze  
sám také zamilován jsem si nemohl vzpomenout na místo  
kde bydlíme teď  
řeklas jméno které jsem v životě neslyšel  
souhlasil jsem i když netušil kde to je  
věřil bych ti i teď  
kdybych se neprobudil a místo našeho současného domova  
se pomalu nezdvihlo z mlhy

</section>

<section>

\* \* \*

Sedím tu jako proud přítomnosti

kterou nelze chytit za ruce  
jako jednorukou dívku  
Dokud se v jejích očích nedá nic přečíst  
je tma  
trolejbus poskakuje na dně  
a co já  
svítání je tak chladné  
že zebe i protéza  
když zaostří pohled  
tříštíme se o stěnu všeho co se nestane  
řidič marně hledá jízdenku

</section>

<section>

\* \* \*

Vy kdož procházíte deštivou ulicí

sedíte v jejích trolejbusech  
stejně jako já  
nepřítomně řídíte rozjetá auta v gejzírech vody  
stejně jako já  
jste v mysli která má všechno pojmenované  
zhodnocené  
na každém stole leží lísteček „tohle je stůl“  
na každém lístečku „tohle je lísteček“  
stejně jako já  
teď nevidíte ticho světa který se na vás dívá  
vy kdož stejně jako já  
nyní vidíte každou padající kapku v tomto dešti  
vidíte že vše je ve skutečnosti tichem bez nápisu „ticho“  
teď možná nevidíte  
stejně jako já  
že se tím tichem na vás nedívá vůbec nic  
ani klíče volně rozhozené po papírech na stole  
žádná z těch nevinných tváří všeho okolo  
ani víko notebooku  
protože u všech smrčků na zahradě není nic okolo a není  
nic uvnitř  
to všechno jste vy  
stejně jako já

</section>
